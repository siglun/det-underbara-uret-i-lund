De stod där, bleka och darriga alla tre. Hethikka med hjärnskakning,
och Anna och Peder sårade i sina själar. Sår som förmodligen skulle
lämna ärr som minne genom hela livet.

<q>Jag tror inte vi hinner till högmässan. Nu bär vi in mjölet</q>, sa
Anna. Hon och Peder körde kärran närmare stugan, medan Hethikka
raglade fram till dörren och öppnade. Anna och Peder bar in dem.

<q>Nu är det så att har man fått ett slag i huvudet och legat
medvetslös, ja då måste man lägga sig ner och hålla sig stilla</q>, sa
Anna. Fram till nu hade hon förefallit apatisk, men på något sätt hade
en gnista tänts i henne. Hennes drag bar nu en blek bitterhet eller
kanske en tyglad vrede snarare än apati. En insikt om att hon nog var
den enda av de tre som var kapabel att fatta beslut.

<q>Och du Peder har fått dig en grym försmak av kriget. Sök upp broder
Konrad, du kommer att bli förlåten om du berättar allt precis som det
hände!</q> Anna tystnade, som för att tänka efter. <q>Jag skulle följt med
dig men klarar det inte. Jag måste bli varm igen och sköta om
Hethikkas huvud.</q> Hethikka hade sjunkit ner på sin bädd.

<q>Jag hämtar ved</q>, sa Peder. Han gick ut. Satte kärran på plats i det
lilla verktygsskjulet, tog svärdet som låg ovan på vagnen och gick ut
och skötte vedhuggningen. Han tittade på vapnet. Det var blodigt. Han
torkade av blodet mot en grästuva. Han hade ett fång ved som borde
räcka över dagen och bar in allt.

Anna hade tvättat av sig det värsta och lånat hela kläder av Hethikka
och satt nu och gjorde ett omslag kring änkans huvud. <q>Hämta mer
vatten, är du snäll.</q> Hon pekade på ett ok och två hinkar invid
spisen. Så fick hon syn på svärdet. <q>Har du det kvar ännu? Sätt det
åtminstone i skidan.</q> Hon pekade på gehänget som låg i hörnet invid
dörren. Han tog upp gehänget och stack svärdet på plats.

<q>Du skall icke dräpa</q>, väste han. Nu hade han dräpt. I hans inre
spelades allt upp igen, om och om igen. Han hade på något sätt ingått
ett äktenskap med den tyske våldtäktsmannens vapen. Vapnet hörde
samman med såret i själen. Anna reste sig och kom emot honom, tog
honom i sin famn. Fördämningarna brast igen och han grät tyst, medan
Anna vaggade honom av och an. <q>Förmodligen räddade du oss undan ett
värre öde, Peder.</q> viskade hon. De stod så några minuter eller i en
evighet.

<q>Jag hämtar vatten nu</q>, sa Peder och tog hinkarna och gick. Han
halade upp vatten, och invid brunnen stod en ho och i den tvättade han
bort lukten av skräckfylld urin ur sina hosor. Det tog en stund innan
han lyckades balansera oket med två tunga hinkar på axlarna, men det
gick. Huttrande barbent återvände han. Anna lyckades rota fram rena
hosor åt honom, och hängde upp de blöta över spisen som nu spred en
välkomnande värme i stugan. Hethikka låg lugnt och vilade.
