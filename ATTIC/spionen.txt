
De tog farväl, och var och en gick åt sitt håll. Vibeke nickade åt Peder att
följa med. Hon hade inte bråttom, utan hon stannade upp invid en liten bod
när Herr Tuve och broder Konrad försvunnit utom synhåll. Hon såg Peder i ögonen.
"Du kom ut ur uret på något sätt, eller hur?" undrade hon. Peder bara nickade
till svar. Vibeke hade tänkt mycket på det som hänt, men inte berättat det för
någon. Det kändes som om det skulle ha kunnat vara farligt för henne.
Fick historien spridning, skulle folk kunna få för sig att tro att hon var
vansinnig. Eller att det hade med häxkonster att göra.

Peder hade fallit ut ur uret, på något sätt och dragit med henne i fallet. Han
hade hamnat över henne. Han var verklig, för hon hade känt värmen från hans
kropp och hans andedräkt.  Hon sträckte sin hand mot Peder och strök honom över
kinden, inte som en smekning eller en ömhetsbetygelse utan för att återigen
försäkra sig om att den var varm, mjuk och mänsklig. Det som är mänskligt kan
inte vara farligt.  Eller kan det? Var kung Carl mjuk och varm om kinden. Vibeke
slog bort tankarna.

"Kom, Peder," sa hon, "här borta ligger stegehuset." Det var dags att verkställa
Tuves önskan. När Vibeke förklarade vad som hänt hade husmor varit hjälpsam och
korgen de bar mellan sig ut från Lundagård var både stor och tung. 

Broder Konrad var redan på plats när ungdomarna knackade på dörren till
Hethikkas stuga och blev insläppta av Brigide. Hethikka själv satt upp, och såg
glad ut. Alla livsmedel &mdash; salt, ett stycke spickeskinka, bröd,
rotfrukter och sist men inte minst en lägel med öl &mdash; blev instuvade
i skafferiet. Ingen hade egentligen ätit något ordentligt sedan frukost, och
medan Vibeke satte igång en omgång med surdeg för bakning längre fram i veckan,
dukade Brigide fram kvällsvard.  Måltiden var mer sparsam än kvällen innan.
Belägringen kändes mer verklig nu.

Vibeke kände sig väl till mods bland de här människorna. Hon hade vuxit upp
här och sluppit att som andra föräldralösa barn bo bland de fattiga i stadens
själbodar. Efter att Hethikkas enda överlevande dotter hade gift sig med en
skräddarmästare i Malmö och hennes man hade dött, hade Vibeke levt som en dotter
i hennes hus. Och medan hon bodde här hade hon varit nästan lika ofta hos
Brigide, som gett henne minst lika mycket kärlek och omtanke som hennes
fostermor.  Hela tiden hade broder Konrad funnits med i ett hörn. De enda
skillnaderna
mellan många av hennes söndagsmiddagar förr och denna var att Peder var här. Och
så naturligtvis kung Carl.

De försökte prata och skämta, men det stannade vid tafatta försök. Trots det
rann tiden iväg, och när S:t Laurentius slog ett slag för att markera halv åtta
bröts taffeln. Brigide och Hethikka beslöt att flytta samman i den senares
stuga, som var störst, och låta getterna flytta in också. För att spara på
bränslet. Broder Konrad och Peder bar en av Brigide kistor till Hethikkas stuga,
och man la fräsch halm i ytterligare en bänk.  

"Jag måste skynda så att jag inte missar aftonsången," sa Konrad som ville gå
hem direkt.  "Du, Peder, får följa Vibeke tillbaka till domkyrkoborgens södra
port", sa han, och tillade: "För tillfället kan nog inte unga kvinnor röra sig
säkert när det är mörkt." Peder gick bort mot dörren och hängde på sig sitt
tyska landsknektssvärd. "Du Peder", sa Konrad, "Du skulle kunna få problem om du
stöter på stadsvakten om du går omkring beväpnad." "Då får jag väl få det då",
svarade Peder vresigt. "Kom, Vibeke", fortsatte han.

Så gick de. Det var kallt, det rök om deras andedräkt. Över Lund lyste månen
klart silvervit. Träden lämnade långa skuggor.  När de kom ut på Fiskargatan
hejdade Vibeke honom, genom att lätt lägga en hand på hans arm. "Vi har inte
bråttom", sa hon. Det var mycket hon ville veta. Nu litade hon på honom, men hon
ville veta hans hemlighet.

"Jag är ett hittebarn", berättade hon. Det bästa sättet att få veta andra
människors historia är att berätta sin egen. "Broder Konrad säger att han fann
mig utanför porten till Gråbrödernas S:ta Katarinas kloster för fjorton år
sedan", fortsatte hon. Hon log osäkert mot Peder, som såg forskande på henne.

"Vet du ingenting om dina föräldrar", frågade han. Hon skakade på huvudet.
"Det enda jag vet är vad jag har fått berättat för mig. Jag låg, säger Konrad,
inlindad i fint kläde. Med mig fann man en pung med mycket pengar, ett brev som
sa att mina föräldrar skulle leta upp mig i framtiden och det här." Vibeke drog
fram ett blankt smycke, ett litet astrolabium i silver, rikt utsirat.

"Ett astrolabium! Det är vackert", sa Peder. "Ja visst är det. Vi går lite, jag
fryser", svarade Vibeke. De började makligt att gå mot Stortorget. "Det är det
tredje astrolabiet jag sett på mindre än två dagar", sa Peder. "Tre stycken", sa
Vibeke förvånat.  "Vänta, vi går upp här, förbi S:t Clemens", fortsatten hon. De
svängde upp på Stora gråbrödersgatan. Nu kände Vibeke att hon kunde börja lirka
lite. "Var såg du dem", undrade hon.

"Det senaste såg jag kring halsen på dig." svarade han och log. "Det andra har
Brigide", svarade han.  "Hon bär ett i mässing i en kedja om halsen. Det är
större än ditt, och inte lika vackert. Fast jag såg det bara på avstånd." Han
tvekade lite, och så fortsatte han: "Jag såg det om hennes hals när tysken
våldtog henne." Han grep om jaltet på svärdet med handen.  Han höll så hårt att
knogarna vitnade. Vibeke såg det. "Det var hans, tyskens, svärd eller hur?"
frågade Vibeke. Peder bara nickade.

De passerade S:t Clemens kyrka, och korsade Klostergatan under tystnad.

"Här ligger S:ta Katarinaklostret, där Konrad bor." sa Vibeke. De fortsatte
uppför Gråbrödersgatan ett stycke, och så plötsligt stannade hon, framför en
stor port i klostermuren. "Det här är det första stället jag vet att jag varit
på. Jag brukar tänka att det var här jag blev till. Var jag föddess vet jag
inte, men det var just här jag blev Vibeke." Hon log lite. Just då slog klockan
i S:t Laurentius ett slag. "Halv nio", väste Vibeke. "Jag måste vara inne innan
klockan nio, annars blir jag utelåst." "Vi vänder," svarade Peder.

De gjorde så.  Strax var de förbi klostret och kyrkan. "Du hade sett ett
astrolabium till. Var fann du det?" undrade Vibeke. Peder bet sig i läppen. "Här
i Lund i går eftermiddag", svarade han. Så stannade tvärt. "Tyst", viskade
han. De stod blickstilla i skuggan av ett stort träd, just där Gråbrödersgatan
möter Fiskargatan. En fint klädd man passerade på väg in mot Stortorget. De stod
stilla några sekunder. "Det var han som mördade Mikkel Guldsmed", viskade
Peder. Vibeke stirrade på honom med vitt uppspärrade ögon. "Är du säker?" väste
hon. Peder nickade. "Vi följer efter honom", viskade Vibeke tillbaka.

De lät mannen få lite försprång, sen följde de efter. Staden var nästan
tom på folk, men inte ljudlös. En och annan häst gnäggade, en ko råmade och
borta från Stortorget hördes stojet från från Rådhuskällarens gäster tydligare
än innan. Kvällstystnaden liksom framhävde de ljud som dröjde sig kvar i
mörkret. Mannen saktade ner, och de gjorde sammalunda. De höll sig i skuggorna
från träden och husen.

Når mördaren kom ut på torget, stannade han upp och såg sig om.  Han stod så i
en evighet.  "Han väntar på något", viskade Vibeke. Peder nickade. Väntan blev
nästan smärtsam. Från sin plats inne på Fiskargatan kunde de inte se mer än en
liten bit av torgets norra ände, den delen som vetter mot rådhuset och
Lundagård. Plötsligt vände han sig om, och tittade i deras riktning. Vibeke grep
Peders han och kramade den hårt.

Mannen vände sig mot torget igen. Han höjde sin hand till hälsning mot någon som
frigjorde sig ur skuggorna invid rådhuset. Så kom nykomlingen fram.  De två
männen samtalade lågmält, medan Peder och Vibeke försökte att ljudlöst komma
närmare och och samtidigt djupare in i skuggorna.

Plötsligt hördes klockorna igen från S:Laurentius. Ett, två... Peder såg
förskräckt på Vibeke.  Tre, fyra, fem...  Vibeke bara skakade på huvudet. Männen
på torget vände på klacken. Sex, sju...  De kom gående, nästan rakt emot dem.
Åtta. Nio slag, klockan var nio.

Vibeke och Peder tryckte sig mot en trädstam. De vågade knappt andas. Så hade
mördaren och hans sällskap passerat. De gjorde sig redo att följa efter
duon, när den plötsligt styrde in på en gård som låg precis i korsningen mellan
Gråbrödersgatan och Fiskargatan, invid S:t Clemens. Varken ljus eller ljud kom
från gården. 

"Jag sover hos Hethikka i natt", viskade Vibeke. "Kom!" De kikade in på gården,
och såg hur de två försvann in i ett hus som kunde vara stallet. De följde
efter, över tunet runt det lilla stallet. På baksidan fann de en glugg. En
flämtande låga spred ett blekt sken i rummet. De hade satt sig ner på var sin
lår, och samtalade lågt. De kunde tydligt se mördarens ansikte. Han var blond
med axellångt hår och blå ögon. Av den andre såg de bara ryggen. Av samtalet
kunde de bara uppfatta brottstycken.

De talade länge. Halv tio hördes ett slag från S:t Laurentius. Ändå fortsatte
samtalet ytterligare en bra stund.  Så reste sig mördaren, och drog fram en
skinnpåse. Det var alltså dax att göra upp affärerna. Hans kompanjon reste sig
upp och vände lite på sig. Plötsligt kom hans ansikte in i ljuskäglan från
lampan.

"Mads!" viskade  Peder, och fick ett ögonkast till svar från Vibeke.

"Då ser du till att porten i Västertull öppnas, och att manskapet där får ett
litet tumult innanför vallarna i anslutning till det, på den överenskomna
signalen?" frågade mördaren. "Ers nåd kan vara lugn", svarade Mads. Skinnpåsen
bytte ägare, och affären beseglades med ett handslag. "Du kan vänta dig
ytterligare, rika belöningar om allt går väl", försäkrade mördaren.

De gick mot dörren, och försvann ut på gården. Peder och Vibeke bara tittade på
varandra. "Mads en förrädare?" flämtade Vibeke. Tyst följde de efter. Det fanns
inte någon anledning att skugga Mads. Han skulle säkert dyka upp på Lundagård
igen. "Vi följer efter mördaren!" viskade Vibeke. Peder nickade och snart smög
de ut på Fiskaregatan igen. De stannade upp för att se sig omkring. När de fixk
syn på mördaren, var han på väg emot dem från Stortorget. Han hade sett dem
komma ut från gården han själv nyss hade lämnat.

"Ni två där!" ropade han. "Var kommer ni ifrång?" "Spring!" skrek Peder. 

Det var det enda de kunde göra. Vägen mot Lundagård var stängd, både av mördaren
och bokstavligen på grund av den sena timmen. De sprang västerut, i riktning mot
S:t Peters kloster och Västertull. De sprang förbi Grönegatan och förbi stigen
till Hethikkas och mor Brigides stugor. De sprang och sprang. Inifrån en gård
norröver hördes hammarslag. Plötsligt hördes en fyllig mansröst sjunga framför
dem i mörkret.

	Klockan är tie slagen,
	Gud bevare staden
	för illabrand
	och tjuvahand
	Gud bevare staden.

"Fort, in på gården!" väste Vibeke. De dök in i skuggorna på gården, och såg hur
mördaren sprang rakt i famnen på den på grund av orostiderna förstärkta
stadsvakten. De såg hur mördaren fick stå och argumentera med de till tänderna
beväpnade borgarna. "Det här är Mårten Klensmeds verkstad", viskade Vibeke. "Vi
går in." De lämnade mördaren åt stadsvakten och knackade på dörren till smedjan.
Därinne var hett av elden i ässjan, och vid sitt städ stod en väldig smed.
Ässjan pumpades av en ung lärling. En ung man stod vid slipstenen, som drogs av
en annan pojke. Längre bort satt några andra män och täljde.

"Guds fred!" sa Vibeke. Mårten Klensmed höll upp och la tillbaka sitt
arbetsstycke i ässjan. Mårten nickade, och tittade misstänksamt på dem. "Guds
fred själva", sa han. "Vad har ni för ärende denna sena timme?" Han tog upp
sitt arbetsstycke, och snart hade han spetsen till en skäckta klar. Den unge
mannen tog över och slipade. Männen i andra änden av rummet täljde pilar och
fäste spetsarna efterhand som de blev färdiga.

"Jag undrar om ni skulle kunna slipa mitt svärd?" sa Peder och sneglade på
Vibeke. "Nja, vi rustar för allt vad vi är värda", svarade Mårten. "Men, för
allt i världen, låt Tore titta på det", sa han och nickade mot sin gesäll vid
slipstenen medan han lät sin hammare bearbeta ett nytt stycke vitglödgat järn.
"Man tackar", svarade Peder och räckte sitt svärd till Tore, som tog emot det
med en skeptisk min. "Skall det vara så nödvändigt så här sent?" muttrade han,
och kände på bladet. "Tyskt vapen, i fint skick", sa han sedan, och slipade det
framemot spetsen, och räckte det tillbaka till Peder.

De tröjde sig kvar ett tag och såg på arbetet i smedjan. Staden rustade.
Förmodligen var allt folk som kunde strängt sysselsatta. Efter ett tag tittade
Mårten upp på dem. "Var det något mera?" undrade han buttert. "Nej. Tack så
mycket" svarade Vibeke, och armbågade Peder lätt i sidan. "Tack och adjö" sa han
och så avlägsnade de sig hastigt. Vare sig mördaren eller stadsvakten syntes
till när de kom ut, och de kom väl hem till Hethikkas stuga. Så klarade de sig
undan med en utskällning för att de dragit sig omkring i staden sent om natten.


