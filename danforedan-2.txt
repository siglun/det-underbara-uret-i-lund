
"Väl bevakad, hoppas jag?" undrade Tuve. "Två vakter, Ers
Högvördighet", sa Hövitsmannen och nickade. "Jag önskar ett samtal här
med er, herr Ulf", sa Tuve. "Jag tackar dig, Broder Konrad, för
hjälpen. Jag vill dock påminna om att jag fortfarande vill ha
beräkningarna angående hur läget är på förrådsfronten." "Skall bli,
Ers Högvördighet", svarade Konrad.

Så lämnade Konrad ärkebiskopens gemak, och återvände till scriptorium
för att slutföra sina långrandiga beräkningar. Väl där, gick han upp
på andra våningen och hälsade på Vibeke och Peder. Vibeke satt
försjunken i en bok, och Peder bläddrade förstrött i en och tittade
på bilderna.

"Mads är inlåst i källaren nu", sa Konrad. Peder reste sig och Vibeke
såg upp. "Är vi fria nu", undrade Peder. "Såtillvida att Tuve har fått
veta vad han behöver, och Lundagård behöver inte er", svarade
Konrad. "Men å andra sidan är det nog bättre för er egen säkerhet att
ni håller er här i borgen."

"Jag stannar här i biblioteket", svarade Vibeke, och fortsatte
läsa. Peder tänkte efter. För honom blev biblioteket väldigt
långrandigt. "Jag går och ser vad Brigide och Hethikka har för sig",
sa Peder. "Jag kommer åter innan portarna stängs för natten",
fortsatte han. Konrad såg på honom, och skakade på huvudet. "Inställ
dig i så fall hos hövitsmannen", svarade Konrad.


