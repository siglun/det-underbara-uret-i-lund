
Vibeke sov skaföttes med Brigide, och hon vaknade automatiskt efter
bara några få timmars sömn. Bakstugans arbetstider hade blivit som en
biologisk klocka för henne. Alla de andra verkade sova djupt medan hon
raskt kom på fötter.  Hon viskade farväl till Brigide, som vaknade
till när hon steg upp.

Tvärt emot vad Brigide trodde, hade även Peder vaknat till när hon
steg upp. Han låg och såg på henne medan hon klädde sig, och
vände sig sedan på andra sidan och somnade om, för att drömmma om det
lilla han sett. Han vaknade inte förrän frukosten, råggröt, stod på
bordet. Efter maten bad han om lov att få gå till Lundagård för att
tala med Konrad igen. han kände att han måste tala med någon om Mads.

Han blev visad till broder Konrad som var sysselsatt med den tråkiga
uppgiften att utifrån inventeringsrapporter och sin bokföring göra
beräkningar om hur länge borgen skulle klara belägringen. Först
berättade han sin historia för Konrad som blev mycket bekymrad.
Därefter förde Konrad honom till en annan byggnad där han blev utsatt
för ett regelrätt förhör av Konrad och Tuves hövitsman. Konrad ställde
massor av frågor, och förde hela tiden anteckningar på ett pergament.
Efter ett långt förhör blev han sedan ombedd att vänta i ett ganska
varmt och bekvämt rum.

För Vibeke hade det hade krävts en hel del parlamenterade för att komma
på Lundagård, men det gick.  Arbetet var redan igång, och hon fick
flera misstänksamma och sura ögonkast, men det var ingen som sa något.
De bakade inte Lundagårds vanliga brödsorter, utan ett mörkt rågbröd
som skulle tåla torkning och hålla länge. De skulle baka en mycket
stor sats, och Vibeke förberedde sig för en mycket lång arbetsdag. Den
avbröts av att ett bud bad henne att komma till hövitsmannens kvarter.
Hon anade oråd på vägen dit. Väl där drog hon en lättnadens suck när
hon såg Konrad.

De ställde frågor om kvällen innan. Om hennes och Peders promenad, om
mördaren och om Mads. Av detta drog hon slutsatsen att de redan måste
ha talat med Peder om saken. Hon anade att deras historier
kontrollerades mot varandra. Hövitsmannen verkade snabbt nöjd, men
Konrad ville ha svar på en massa frågor, som färgen på Mårten
Klensmeds hosor och när hon senast hade talat med Peder. Hon var
nästan svimfärdig av trötthet redan, och helt slutkörd av förhöret
innan Konrad var nöjd.

Därefter fick hon gå ut i ett rum bredvid, och fann Peder där. Det
kändes främmande att mötas igen så här, som om gårdagens intimitet var
bortblåst. De hörde hur Konrad och hövitsmannen förde ett lågmält
samtal i rummet bredvid. Efter en stund blev de inkallade tillsammans.

"Det är bra, tycker vi, att ni håller öron och ögon öppna", sa
hövitsmannen.  Och tillade med ett leende mot Konrad: "Och det är
mindre bra att ni springer ute om natten. Fast, det måste erkännas att
om ni inte gjort de båda sakerna samtidigt, hade vi inget fått veta."
Konrad nickade instämmande.

"Nu är det så att ni faktiskt är i fara.  Det finns en risk att Mikkel
Guldsmeds mördare skulle kunna känna igen er, och vi vet inte något om vad
Mads vet om saken. Tills vi vet får ni hålla er här på Lundagård. Vi kommer
att skicka bud om saken till mor Hethikka.  I morgon kommer ni att få
arbeta för brödfödan, men resten av dagen kan ni hållas i biblioteket
ovanför skrivarstugan.  Tills vi har fått klarhet kommer vi att låta
borggårdsvakten att hålla ett extra öga på er."

Han öppnade dörren och ropade in en knekt som förde dem till platsen
där de skulle få vänta.

***

Hövitsmannen tog hand om Mads, och Konrad gick för att informera herr Tuve.
"En förrädare i Lund, till råga på allt placerad mitt i Lundagård", sa Tuve
när han hört Konrads rapport. "Sitt ner, för all del. Jag måste tänka",
fortsatte han. Ärkebiskopen reste sig och ställde sig vid fönstret och
tittade ut. Han vände sig om och betraktade Konrad.

"Om inga upplysningar om att vi tagit Mads slinker ut, och om mördaren
själv klarat sig tillbaka till svenskarna, så förväntar sig alltså Carl att
bli insläppt i Lund. Vi vet inte när, men låt oss gissa att tillfället är
tisdag afton", sa Tuve. Konrad nickade, och sa: "Det är så jag tänker."
Konrad reste sig.

"Ers Högvördighet, tillåt mig", sa han. "Vad?" svarade Tuve. "Min mening är
att Lundagård, och Lund, har två möjligheter. Den ena är att inte släppa in
Carl, och på så sätt tvingar vi fram en stormning", han tvekade, och
tillade: "Det synes att utgången är given." "Och den andra möjligheten?"
undrade Tuve. "... är att släppa in Carls förtrupp, stänga portarna, och
kämpa ner förtruppen, inne i staden", svarade Konrad.

Tuve såg stint på Konrad. "Att lägga sig i försåt och åstadkomma ordentliga
förluster, utan att stadens vallar faller." "Det är inte utan risker och
måste förankras med mäster Mathias och rådet, och jag måste diskutera det
ordentligt med mina knektar."

Det knackade på dörren, och Konrad öppnade på tecken från Tuve.
Hövitsmannen trädde in, och gjorde ställningssteg framför ärkebiskopen.
"Ers Högvördighet, vi har fängslat och förhört Mads. Jag sände bud efter
mästermannen, som bara behövde visa sin piska och sin bödelsyxa." sa
knekten, och tillade med ett kallt leende: "Sen talade han". Leendet sände
kalla kårar längs med ryggen på Konrad. "Var är han nu?" undrade Konrad.
"Inlåst i en lämplig källarlokal", svarade Hövitsmannen.

